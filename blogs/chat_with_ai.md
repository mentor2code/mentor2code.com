---
title: วันนี้คุยกับเอไอหรือยัง?
lang: th-TH
tobeListed: true
meta:
  - name: description
    content: โดยปกติแล้วเราคุยกับเอไออยู่เรื่อย ๆ เป็นประจำโดยผ่านหลาย ๆ ช่องทาง ซึ่งช่องทางประจำที่หลาย ๆ คนอาจจะไม่รู้ตัว
  - name: keywords
    content: Search Results ChatGPT Forget Recall OverLook
---

## วันนี้คุยกับเอไอหรือยัง?

ผู้เขียน: *วินัย นาดี*  
วันที่: *27-12-2022*  

โดยปกติแล้วเราคุยกับเอไออยู่เรื่อย ๆ เป็นประจำโดยผ่านหลาย ๆ ช่องทาง ซึ่งช่องทางประจำที่หลาย ๆ คนอาจจะไม่รู้ตัว คือช่องค้นหา ที่มีอยู่แทบจะทุกที่ ไม่ว่าจะเป็นในแอพบนมือถือ ตามเว็บต่าง ๆ และที่ขาดไม่ได้เว็บให้บริการค้นหาข้อมูล อย่างกูเกิ้ล

หากเราลองนึกดูว่า คำค้นล่าสุดที่เรากรอกในช่องค้นหา นั้นคือคำว่าอะไร คำค้นเหล่านั้นอาจจะเป็นเรื่องทั่ว ๆ ไป เช่น คำศัพท์ที่เราไม่รู้จัก ประเด็นในข่าว หรือเรื่องทั่ว ๆ ไปในชีวิตประจำวันอย่างชื่อร้านอาหาร ฯลฯ

โดยทั่วไปผลลัพธ์หลังจากที่เราใส่คำค้นในช่องค้นหา เริ่มแรกก็จะเป็นลิงค์เชื่อมโยงไปยังเว็บไซต์ที่มีเนื้อหาตรงกับคำค้น แล้วก็มีพัฒนาการขึ้นมาเรื่อย ๆ โดยประเภทคำตอบที่ได้ก็เพิ่มมาเป็นในรูปแบบของสื่อไม่ว่าจะเป็นรูปภาพ วิดีโอ แหล่งช้อปปิ้ง แผนที่ ฯลฯ

เมื่อไม่นานมานี้ทาง OpenAI ได้ปล่อยตัว ChatGPT ออกมาให้ลองใช้บริการ และก็กลายเป็นกระแสอย่างกว้างขวางในโลกออนไลน์ มีหลายคนได้ทดลองใช้ให้ Chat GPT ทำอะไรหลาย ๆ อย่าง ไม่ว่าจะเป็น ให้ลองเขียนรายงานในเรื่องที่กำหนด ให้ลองเขียนโค้ดในภาษาต่าง ๆ ที่สามารถทำงานในคอมพิวเตอร์ได้จริง

ปรากฏการณ์นี้ ทำให้เกิดคำถามว่า แล้วต่อไปมนุษย์อย่างพวกเราจะทำอย่างไร? หลายคนก็แสดงความวิตกกังวลบ้าง บางคนก็รู้สึกเฉย ๆ ตัวผู้เขียนเอง ก็มองว่ายังมีสิ่งที่พวกเราต้องเรียนรู้และปรับตัวอีกหลายอย่าง หากมองว่าเป็นวิวัฒนาการของระบบค้นหา กลายเป็นผู้ช่วยเอไอที่เก่งขึ้น ผลลัพธ์ที่ได้ ก็ดีขึ้นจากการจับแพะชนแกะบวกโฆษณา กลายเป็นเนื้อหาเรียบเรียงและกลั่นกรองจากประโยคที่เราสื่อสาร แทนที่จะเป็นแค่คำค้นสั้น ๆ

สิ่งที่เราต้องตระหนักและปรับตัว ก็คือ เราเลือกที่จะ "ลดระดับ" ทักษะของตัวเราเองในการค้นหา คัดกรอง เรียบเรียง และเขียนคำตอบ ไปให้เทคโนโลยีอย่าง ChatGPT ทำหน้าที่นี้แทน หรือ เราจะ "ยกระดับ" ตัวเองโดยการใช้ ChatGPT เป็นผู้ช่วยโดยที่มีเราเป็นผู้ใช้งาน

ข้อมูลองค์ความรู้ ที่มีอยู่ในปัจจุบันนั้น มีขนาดใหญ่มากเกินกว่าสมองของมนุษย์อย่างเราจะประมวลผลได้อย่างมีประสิทธิภาพ มนุษย์เรานั้น โกรธง่าย หายเร็ว (มั้ง) นั่นแปลว่าบางทีเราอาจจะจำเรื่องที่เกิดนาน ๆ แล้วไม่ได้ หรือเราอาจจะเล่าเรื่องที่เราเรียนรู้ล่าสุดได้ การมีผู้ช่วยอย่าง ChatGPT นั้นก็ช่วยให้เราเรียกความทรงจำกลับมาได้

หากแต่ว่า มนุษย์เราเองนั้นเลือกได้ใช่หรือไม่ว่า เราจะลืมเรื่องไหน จะจำเรื่องไหน จะมองข้ามสิ่งไหน 

#Search #Results #ChatGPT #Forget #Recall #OverLook

![ภาพประกอบจาก ChatGPT](/assets/blogs/chat_with_ai_img.png)
ภาพประกอบจาก https://chat.openai.com/chat